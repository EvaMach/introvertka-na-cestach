---
title: "Kungsleden: 1. den"
excerpt: "Cesta do Kvikkjokku na start 11 dnů trekování za polárním kruhem."
coverImage: "/assets/blog/kungsleden-1/cover.webp"
date: "2025-08-21"
ogImage:
  url: "/assets/blog/kungsleden-1/cover.webp"
---

O Kungsleden jsem snila už asi od roku 2019, kdy jsem začala jezdit na sever jako průvodce po severním Norsku (a taky maličko Švédsku). Součástí programu zájezdu totiž vždy byla návštěva národního parku Abisko, kde 440 km dlouhá Kungsleden pro většinu hikerů začíná. Její první úsek z Abisko Tourist Station až k jezeru Abiskojaure jsem si tak v rámci zájezdu několikrát prošla a vždycky mě nadchly skupinky hikerů, co šli na těžko a s úsměvem zdravili "hej hej". Po každém zájezdu jsem si slibovala, že se sem jednou vrátím na vlastní pěst a aspoň část Kungsleden taky půjdu. Letos to konečně vyšlo.

### Plánování

Že "se letos půjdu někam převážně sama projít" jsem věděla už na začátku roku. Měla jsem za sebou pracovně těžké období a potřebovala jsem vypadnout někam, kde budu mít na starost jenom jít, uvařit si a spát. Bez lidí, bez ruchu města, bez zpráv na Slacku. Na jaře se ukázalo, že i čas se na to najde, protože jsem se nakonec rozhodla v práci skončit a udělat si po provádění v Norsku malé letní prázdniny. Nejdřív jsem uvažovala nad přechodem Lofot a nějakými jinými treky v Norsku (chtěla jsem spojit příjemné s užitečným a zůstat na severu, když už jsem tam byla pracovně), ale pak se ozval nesmělý hlásek, co říkal, jestli si nechci konečně splnit sen a vyrazit na Kungsleden? Měla jsem ten trek tak vysněný a vystavěný na piedestalu, že mi v první chvíli nedošlo, že bych tam jakože fakt mohla už letos vyrazit. Jakmile jsem si to uvědomila, začala jsem se hrozně těšit.

Při zběžném pohledu na mapu mi to dávalo smysl - zájezd jsem končila v Bodø a Kvikkjok, který je v polovině trasy a bývá často konečným nebo výchozím bodem pro takhle zkrácenou Kungsleden, je severně víceméně na stejné úrovni - stačí jenom přejet norsko-švédské hranice. Pak bych před sebou měla krásných necelých 200 km na sever. I když většina lidí chodí z Abiska na jih do Hemavanu, mně se líbila myšlenka začít uprostřed "ničeho" a skončit v národním parku Abisko, který dobře znám a budu mít pocit, že se vracím do známého, skoro jako "domů". Další výhodou bylo, že skupinky lidí budu spíš míjet proti sobě a nestane se, že bych musela za někým dlouho jít. (_Taky se na trekách honíte, abyste utekli z doslechu skupinkám lidí?_) A ve finále se i hodilo, že stezka na sever asi po 4 dnech protíná silnici a civilizaci, takže bylo možné, abych se potkala s přítelem, který se chtěl na druhou část treku připojit.

Vypadalo to tedy dokonale a velmi jednoduše - stačilo jen koupit nějakýn ten spoj z Bodø do Kvikjokku a za jedno odpoledne bych tam měla být. Bohužel to, že je něco relativně blízko od sebe, ještě neznamená, že tam vede cesta, nebo dokonce že tam vede nějaký spoj veřejné dopravy. Ukázalo se, že hranici bych musela překročit jedině pěšky a to by byl zase jiný výlet, takže mi nezbylo nic jiného než hranici objet - z Bodø vyrazit na sever do Narviku, pak po historické železniční trase Ofotbanen přes Abisko do Gällivare a pak autobusem přes Jokkmokk až do Kvikkjokku. Moje super výhoda, že už jsem byla tak daleko za polárním kruhem mi tedy cestu moc nezkrátila a na start treku jsem se dostala až za 2 dny a 2 noci. Nejdřív to působilo jako výrazná chyba v plánu, co mi odsune start treku, ale nakonec mi došlo, že být 2 dny sama na cestě je vlastně super. Stejně jako dlouhé chození je pro mě i samotné cestování příležitost jenom být, dívat se z okna, popíjet kafe a číst si. A ještě když k tomu člověk sežene čerstvého skořicového šneka! To je pak balzám na duši.

### Cesta tam

Cesta vlakem byla částečně takhle idilická, částečně vyčerpávající zkouška nervů. Připravila jsem se na ni, jak nejlíp jsem mohla - už dopředu jsem si zarezervovala single seat, abych neměla žádného potenciálně ukecaného souseda, koupila si kafe a šneka a nasadila sluchátka. Ale ani největší plánování mě nepřipravilo na vagón plný rodin s dětmi. Už od výjezdu jsem se snažila ignorovat hlasité projevy radosti nad výhledy, které většina cestujících vagonu měla. Říkám většina, protože ostatní plánovali asi ještě líp než já a seděli na správné straně vlaku s výhledy na míjející kaňony a fjordy. Já měla sice toho šneka a single seat, ale výhled do skály s bonusem hlasitého bouchání dveří za mými zády. Hluk kolem dokola a mně začalo být špatně. Fakt fyzicky špatně. Strašně závidím lidem, kteří dokážou okolní hluk utlumit, nebo jim hudba ve sluchátkách dokáže odvést pozornost. Mně bohužel stačí posmrkávající cestující nebo někdo na telefonu a chci vyskočit z kůže. Snažila jsem se soustředit se na čtení, pouštěla si nahlas white noise a sem tam natahovala krk přes uličku a zkusila sledovat krásné výhledy. Moc se to nezlepšovalo a ani nepomáhalo časté zastavování vlaku nejen na zastávkách ale taky uprostřed lesů a pustin (_Na chvíli jsem si připadala jako doma._). Nebírali jsme zpoždění a cesta do Abiska, na které jsem čekala jako na smilování, smilování, protože jsem předpokládala, že většina lidí vystoupí, byla nekonečná. Když jsme tam konečně dorazili, lidi nevystoupili, ale nastoupil mladý, vysoký, sympatický švéd oháknutý ve Fjällrävenu, co si sedl přes uličku vedle mě a ... ne neusmál se na mě, nezačíná romantická komedie. Vytáhl telefon a začal dlouze telefonat. (_Kill me now._) Vzdala jsem to, sebrala si všechny věci a místenka-nemístenka šla zkusit štěstí do vedlejšího vagonu.

Už při vstupu mě polil klid. Vagon byl poloprázdný, většina lidí měla sluchátka nebo si četla. Instantní oáza klidu. Samozřejmě naskočil můj osobní self-hater, který mě proklínal, že jsem si nepřesedla dřív a mohla jsem mít klid a nejspíš i výhledy okamžitě. Měl pravdu, bez akce změna nikdy nenastane, i když se jí mi introverti často bojíme a odkládáme ji. Ale nakonec na ni došlo a přece jen mě většina cesty ještě čekala. Její zbytek jsem si mohla relativně užít. A že byl ten zbytek ještě opravdu dlouhý. Vlak stále nabíral zpoždění a můj klid zase pomalu ustupoval stresu, že nestihnu navazující autobus do Jokkmoku. Když už jsem nezvládala jenom sledovat pomalu ubíhající kilometry na mapě, vydala jsem se hledat průvodčího. Ten sice nekontroloval lístky (_samozřejmě, krásná důvěřivá Skandinávie_), ale pohyboval se po vozech a byl moc milý. S úsměvem mi sdělil že se můj navazující autobus asi stihne a dokonce se smíchem dodal, že řekne strojvedoucímu, aby na to šlápl. "Super, takže se mi chlápek vysmál a můžu začít řešit backup plán", myslela jsem si a už vytahovala telefon. Než jsem ale stačila něco začít hledat, všimla jsem si, že krajina najednou utíká opravdu rychleji než dřív a frčíme asi nejrychleji od výjezu z Narviku. _Neskutečný, ale průvodčí si asi fakt nedělal srandu a přidali, abych to stihla!_ Nestačila jsem zírat až do Gällivare, kam jsme nakonec dorazili ještě s 30 minutovou rezervou. Následoval už celkem rychlý přesun do Jokkmokku s vysmátým švédským řidičem autobusu, který přijel o pár minut pozdě a nad lístky mávl rukou. Usmála jsem se nad tím, že ve Švédsku asi nic není problém a nějak to vždycky dopadne. Cesta autobusem rychle utekla a mírně ji zpomalili jen roztomilí sobi, kteří nám přešli přes cestu.

![Raindeer](/assets/blog/kungsleden-1/raindeer.webp)

V Jokkmuku jsem vystoupila do sluníčka a silné vůně borovic. Klidné městečko s jednou hlavní ulicí, dvěma supermarkety, pekárnou, pizzerií a pár obchody. Čekal mě pohodový večer, kdy jsem se ubytovala v pokoji přes AirBnb, tam pozdravila milé spolubydlící (_díky bohu nedošlo na small talk_), a pak vyrazila na pizzu. Po dvou týdnech na cestách po Norsku plných polarbrödů a převážně studených svačinek jsem se před dlouhými dny sušených jídel z pytlíku chtěla trochu odměnit. Pizza nebyla nejlepší a upřímně norská mražená Grandiosa by asi byla lepší, ale obsluha byla taky typicky švédsky milá a přívětivá, zahrádka restaurace pohodová a poklidná. Pak přišel poslední větší nákup na trek v místním supermarketu a večer na pokoji s Pringleskama a Netflixem. Usínala jsem za zvuků silné bouřky a byla ráda za můj dlouhý přesun, který mě naladil na cestu a taky znamenal, že jsem byla ještě tuto noc bezpečně pod střechou.

### První úsek Kvikkjokk - Stuor Dáhtá

Ráno jsem se rychle sbalila a sebrala odvahu vyrazit na snídani do společné kuchyňky, kde už mí spolubydlící vesele vařili. Nejspíš to znáte, doufání, že nikoho nepotkáte a budete mít společné prostory pro sebe a velká radost, když to fakt vyjde. Ne vždy to ale vyjde a je to vlastně dobře. I když je přesun mimo komfortní zónu náročný a únavný, z vlastní zkušdnosti je to v drtivé většině případů pozitivní zážitek, který rozbije sice příjemnou, ale taky stereotypní tichou samotu. Bylo tomu i tak tady. Po prvním osmělení jsem se britského páru zeptala, kam vyráží, a dozvěděla jsem se, že právě došli z Abiska do Kvikkjokku a dávají si menší pauzu než vyrazí na zbytek Kungsleden na jih. Dostala jsem svoje první tipy na cestu - těšit se na krásné výhledy a připravit se na vražedné komáry, které se nebojí deště ani repelentu. Zároveň to byla zase příležitost poznat inspirativní lidi, kteří spojují práci s cestováním, což byl odjakživa můj sen, ke kterému se snažím profesně přibližovat.

Na zastávce autobusu později už bylo jasné, že jsem v bodě dálkové trasy. Všude posedávali hikeři, užívali si čerstvé jídlo a kávu, než zase vyrazí dál. Já jsem nebyla vyjímkou a ráno ještě běžěla na posledního čerstvého šneka a kávu, kterou mi připraví někdo jiný. Celou cestu autobusem už jsem byla nedočkavá, až si nasadím batoh a přede mnou bude jen cesta, značky a k večeru trocha stresu najít vhodné místo na spaní někde poblíž zdroje vody.

Příjemným překvapením před startem byl kostelík v Kvikkjokku, který si ostatní taky fotili a zkoumali, i když většina z nás věnovala větší energii tomu se namazat opalovákem, nastříkat aspoň pro pocit proti komárům a správně si upravit bederák. Většina lidí pak vyrazila dolů na jih, já zamířila na sever k STF stanici. Tam přišlo milé překvapení číslo dvě, když jsem zjistila, že v obchůdku pro hikery mají nanuky (a taky ještě hezký splachovací záchod s tekoucí vodou). Začátek hiku se sluníčkem a nanukem v ruce vypadal hodně pohodově. Ještě fotka u cedule a může se vyrazit.

![Kungsleden start](/assets/blog/kungsleden-1/start.jpg)

Pocit moci konečně jít a jenom sledovat červené fleky na stromech byl k nezaplacení. S úsměvem jsem si užívala každý krok, každý další kilometr. Lesní stezku střídaly chodníčky, sem tam horší terén s kameny, sem tam lepší prašná cesta s kořeny. Vůně lesa, v mokřadách kolem chodníčku spousta zatím nezralých červených morušek, ticho kromě zvuku datla na vedlejším stromě, v otevřenějších úsecích v dálce vykukující hory. Realita byla ještě lepší než jsem si ji představovala a tak jsem s nadšeným úsměvem šlapala a říkala si, jaké mám štěstí, že mě tohle čeká ještě dalších 10 dní. Že mě tohle čeká ještě 10 dní mi taky došlo v momentech zastavení, kde se na mě sesypaly mraky komárů. Opakované stříkání repelentem velmi jemně pomohlo, ale nezastavování vypadalo jako nejlepší zbraň.

I když jsme vyrážela až v poledne, oproti předchozím túrám jsem příliš nechvátala. Nevím, jestli jsem se po letech opravdu naučila mít cestu jako cíl, nebo jsem se dostatečně poučila z opakujících se namožených šlach a zánětů achillovek, ale nesnažila jsem se co nejrychleji dojít k místo stanování, jak jsem to na předchozích trecích někdy mívala. Naopak bylo fajn si ten den ještě prodloužit posezením u řeky, kde bych si dřív asi svlažila nohy z rozpařených pohorek, tentokrát jsem v lehkých Altrách neměla potřebu a bylo mi příjemně. V tento moment se ze mě stává další meme, co si pořídil trailové boty na chození a nemůže o nich přestat mluvit. Taky jsem se jim smála, taky jsem si říkala, že přece nepromokavé kožené pohorky nic nepředčí. Ale oni jsou ty boty vážně super. :D Nebudu vás nudit dlouhými chválami o prodyšnosti a lehkosti, těch si můžete jinde přečíst spousty, ale podepisuju, že za celý trek jsem jich nelitovala ani jednou a děkovala svému rozhodnutí do nich investovat. Pokud jste nalomení, fakt to zkuste!

Od nesponzorovaného outdoorového okénka zpátky k treku. Kromě pár "hej hej" pozdravů na začátku jsem šla víceméně o samotě. Stejným směrem jsem potkala jen dva Švédy, se kterými jsem se potkávali, když měl zrovna někdo z nás pauzu. Okolo čtvrté hodiny jsem se začala blížit k jezeru, kde jsem si plánovala přespání. A bylo to přesně podle představ - našla jsem několik vyležených rovnějších ploch a vybrala si jednu z nich, která měla hezký přístup do vody a výhled na hory. Ještě před finálním rozhodnutím a postavením stanu zbývalo najít zdroj vody. Na této trase je vody opravdu hodně a co chvilku člověk potká potůček, ale zrovna v tomto místě už to nějaká chvilka byla. Pro rezervaci spacího místa jsem nechala krosnu na místě a vyrazila s camelbackem na výpravu za vodou. Netrvalo to dlouho a našla jsem říčku, která vytékala z jezera. Silný proud a i když nešlo o horský pramen, vypadala opravdu dobře. Pít vodu v přírodě i z potůčku uprostřed divočiny je vždycky risk, člověk neví, jestli není o pár metrů víš zdechlé zvíře, nebo si tam bezohlední turisté neudělali záchod. O vodě na Kungsleden jsem si ale dost četla a i přes doporučení opatrnosti se považuje většina zdrojů vody za pitnou bez nutnosti filtrace. V tomhle případě už jsem byla rozhodnutá, že to zkusím, když jsem si všimla, co řeku zdobilo kousek od břehu. Ne zvíře, ale hromada toaleťáku a na kraji z jednoho rovnou vykukoval malý dáreček od předchozích hikerů. Fotku nakonec nemám, vytočeně jsem odešla pryč a byla jsem ráda, že jsem si toho všimla, než si z toho uvařila večeři. Ale malý rant si neodpoustím - chození na záchod v přírodě je možná tabu, podle mě by mělo být součastí Přírodovědy na základní škole. Je šílené, že když v Čechách skoro kdekoliv sejdete pár metrů ze značené stezky, ocitnete se na veřejném záchodě. Stejně jako odpadky, toaleťáky/kapesníčky/ubrousky a nezakopané do přírody opravdu nepatří. Pomalu se blíží Vánoce a knihu [How to shit in the woods](https://www.pod7kilo.cz/p/kniha-how-to-shit-in-the-woods-kathleen-mayer-4-vydani/) doporučuju do každé výletnické rodiny .

I přes toto nepříjemné překvápko jsem žízní neumřela, o kilometr dál jsem narazila na příjemnější potůček, se kterým chutnalo dehydrované chilli sin carne skvěle, i když jsem si ho pro jistotu pojistila lokem ze slivovice. Rychlá koupel v jezeře a šup do peří s knížkou v ruce. Další moment, na který se na treku vždycky těším. Večeře už někdy okolo páté/šesté a pak dlouhý večer s knížkou za zvuků prvních kapek deště. Ty se pak přeměnily v poměrně silný slejvák, ale o tom až příště.
